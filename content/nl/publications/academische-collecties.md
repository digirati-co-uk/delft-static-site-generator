---
path: '/nl/publications/academische-collecties'
date: '2022-01-01'
title: 'Academische Collecties'
author: 'Sylvia Nijhuis'
---

## Inleiding

Vanaf de start van de TU Delft, ten tijde van de Koninklijke Akademie in 1842, zijn er collecties aanwezig. Sommigen daarvan zijn als een ‘bruidsschat’ aan de nieuw opgerichte school meegegeven. Binnen uiteenlopende afdelingen, onderzoeksgroepen, faculteiten en diensten zijn tot op heden verzamelingen verder aangevuld en nieuwe gevormd. Dit gaat zowel om collecties die samenhangen met de universiteitsgeschiedenis, zoals hoogleraarportretten, als om objecten die gerelateerd zijn aan het onderzoek en onderwijs aan de TU Delft. Denk hierbij aan gebruikte hulpmiddelen, wetenschappelijke onderzoekscollecties en resultaten die hieruit zijn voortgekomen.

In hun fysieke verschijningsvorm vertellen al deze academische collecties verhalen over de geschiedenis van de universiteit. Ze maken daardoor een belangrijk onderdeel uit van het academisch erfgoed van de TU Delft. Onder academisch erfgoed vallen alle facetten die te maken hebben met de geschiedenis van de TU Delft: van studentencultuur tot hoogleraarsarchieven. De academische collecties vormen daarmee een materiële tak van het academisch erfgoed.

Op het moment dat de objecten hun functie in het primaire proces verloren, werden ze niet zelden weggedaan of gekannibaliseerd, waarbij onderdelen werden hergebruikt. Gelukkig is er op kritieke punten ingegrepen waardoor delen zorgvuldig bewaard zijn gebleven. De zorg voor deze collecties is in de jaren ’70 voor het eerst belegd bij het Technisch Tentoonstelling Centrum (TTC), later omgedoopt tot het Techniek Museum Delft (TMD). Een subsidie van het Ministerie van OC&W in 1998 heeft deze verantwoordelijkheid geformaliseerd, waardoor de collecties centraal konden worden opgeslagen en geregistreerd. Het doel was om één representatieve collectie te vormen “die kon getuigen van het verleden van het onderwijs en onderzoek aan de TU Delft, van de TU Delft als instituut en van het studentenleven.” In 2008 is het museum opgeheven en is de zorg voor deze Museumcollectie overgegaan naar de TU Delft Library, waar van oudsher al de Trésorcollectie werd beheerd.

Hoewel afgelopen decennia collecties onderdeel zijn geworden van de Library, geldt dit lang niet voor alle academische collecties. Op faculteiten en bij diensten zijn nog uitzonderlijke en rijke historische collecties aanwezig, die bovendien vaak binnen die context hun oorsprong hebben. Deze facultaire collecties hebben allen een uniek collectieprofiel, dat voortkomt uit de rol die deze collecties hadden binnen het onderzoek en onderwijs van de universiteit. Veelal bevatten deze facultaire collecties objecten met een universitaire museale en/of nationale cultuurwaarde, naast de objecten die voor de faculteit het bewaren waard zijn. Binnen de afdelingen worden deze collecties vaak met grote persoonlijke betrokkenheid en vakinhoudelijke kennis beheerd.

Met het einde van het Techniek Museum Delft en de overname van de bijbehorende Museumcollectie door de Library, is in 2008 de zorg voor het beheer van het academisch erfgoed van de TU Delft bij de Library komen te liggen. Dit is met de vaststelling van de beleidsnotitie ‘Activering Academische Erfgoed TU Delft’ in 2016 geformaliseerd.[^1] Hierin wordt de taak van de Library breder geformuleerd dan alleen het beheer:

[^1]: E van der Kooi, i.s.m. L. Mantel en H. Heijmans, ‘Activering Academische Erfgoed TU Delft’, 2016

> De Library draagt namens de universiteit zorg voor de geschiedenis van de TU Delft en ziet het als haar missie dat het erfgoed en de kennis ervan adequaat beheerd, ontwikkeld en onderhouden worden. Waar mogelijk wil ze het openstellen en vrij toegankelijk maken.

Om deze missie te kunnen realiseren is vanaf 2016 bij de Library het Academisch Erfgoed Team gestart. Ten aanzien van de facultaire collecties neemt het team ruwweg drie rollen in:

- _Adviseren en faciliteren_ bij het beheer van collecties op het gebied van behoud, registratie, presentatie (zowel fysiek als online) en onderzoek.
- _Initiëren en coördineren_ van kennis­uitwisseling tussen collectiebeheerders, het Academisch Erfgoed Team en bestuurlijke organen. Dit document is hiervan een voorbeeld.
- _Toezicht houden_ op processen als verhuizing, afstoting, bruikleen en overdracht van collecties. Sinds 2016 kennen we in Nederland een Erfgoedwet. Deze wet is gericht op bescherming van cultureel erfgoed, waar collecties beheerd door universiteiten onder vallen. Het Team Academische Erfgoed van de Library houdt toezicht op naleving van deze wet.

Deze laatste rol als toezichthouder vraagt zowel om een actieve houding vanuit de Library, als om een informerende rol vanuit de verschillende faculteiten en diensten. Het is van essentieel belang dat de Library vanuit de faculteiten en diensten goed geïnformeerd wordt over archief en collecties, vóór er besluiten worden genomen op het gebied van verhuizing, afstoting, bruiklenen en overdrachten. De Library kan adviseren en faciliteren in deze processen, en dient toezicht te kunnen houden op de juiste gang van zaken. Wanneer de wetgeving niet wordt nageleefd, heeft de Library mandaat om bindend advies te geven.

Vanuit de behoefte van het College van Bestuur om overzicht te krijgen van de academische collecties, aanwezig op de campus van de TU Delft, is er in november 2020 een inventarisatie gestart vanuit de Library.

De benodigde informatie is opgehaald bij de collectiebeheerders en resulteert in deze eerste aanzet tot een collectieoverzicht.

Er is gestart met 11 omvangrijke collecties om hiermee een solide basis te vormen. Achterliggend doel is om dit collectieoverzicht ieder jaar te actualiseren en verder aan te vullen. Komend jaar met o.a. collecties van de Faculteit Luchtvaart­ en Ruimtevaarttechniek en aanvullende collecties van de Faculteit Bouwkunde.

[PDF versie van deze inventarisatie](https://doi.org/10.4233/uuid:3bcf9cd5-0141-4978-b4a8-1d1e65981cd8)

## Architecture Collections

| Beknopt overzicht    |                                       |
| -------------------- | ------------------------------------- |
| Titel                | Architecture Collections / Schatkamer |
| Verzamelgeschiedenis | 2005 tot heden                        |
| Datering objecten    | 1980 tot heden                        |
| Samenvatting | Modellen die verbonden zijn met de instituutsgeschiedenis, het onderwijs en onderzoek van de Faculteit Bouwkunde |
| Omvang | 250 modellen |
| Bewaarplaats | [Faculteit Bouwkunde (gebouw 8)](https://map.tudelftcampus.nl/nl/poi/bouwkunde-bk/) |

<!-- <Illustration source="academische-collecties.json"></Illustration> -->

### Herkomst en verwerving
De modellen in de collectie zijn voor het merendeel door studenten vervaardigd binnen het kader van groots opgezette studie­ en onderzoeksprojecten. Sommige modellen zijn onderdeel van complete tentoonstellingen. Van begin jaren 80 tot eind jaren 90 produceerden Max Risselada, Otakar Máčel en Jan Molema een aantal grote tentoonstellingen die niet alleen op de faculteit, maar ook wereldwijd werden getoond. Na het rondreizen belandden deze tentoonstellingen in de kelders van de Faculteit Bouwkunde. Evenals een groot aantal studiemodellen van bestaande gebouwen en een collectie houten kapconstructies. In 2005 namen Robert Nottrot (curator) en Tessa Wijtman­Berkman (projectleider) het initiatief voor het beheer en behoud van deze tentoonstellingen en modellen. Zo ontstond het project ‘de Schatkamer van Bouwkunde’ dat financieel werd ondersteund door de toenmalige decaan Hans Beunderman. Er werd een begin gemaakt met een zorgvuldige inventarisatie, intensieve restauratie en uitgebreide documentatie. Naast het beheer en behoud was het doel om de collectie te ontsluiten, uit te breiden en beschikbaar te stellen voor onderwijs, onderzoek en bruikleen. Na de brand in 2008, waarbij een deel van het materiaal beschadigd raakte, werd de collectie officieel ondergebracht bij de afdeling Architectuur, met een nieuwe naam: ‘Architecture Collections’.

De aandacht was toen vooral gericht op het bij elkaar houden en inventariseren van de geredde materialen, die op verschillende l ocaties waren opgeslagen. Ook werd begonnen met de restauratie van het beschadigde materiaal. Veel van de panelen en onderdelen van de tentoonstellingen zijn verloren gegaan. De modellen (Loos, Le Corbusier, Scharoun, Smithons, Prouvé, Melnikov en Duiker) die onderdeel waren van deze tentoonstellingen, bleven gespaard en zijn nu nog steeds zeer belangrijk voor de collectie.

### Aanvullingen
De collectie wordt nog steeds aangevuld, mede door onderwijsprojecten zoals de minor ‘The House of the Future’. Maar ook modellen die zijn voortgekomen uit grote tentoonstellingsprojecten zoals ‘A hunderd years of Dutch Architecture’ in Beijing in 2008, Lelé ‘Architect of Hapiness’ in Het Nieuwe Instituut in 2013 en Building on Ideas: Charles Correa Housing Projects in 2017. Modellen voor deze tentoonstellingen werden gemaakt in onze eigen werkplaats. De Charles Correa modellen zijn dit jaar geschonken aan de Charles Correa Foundation in GOA, India.

### Inhoud en samenstelling
De collectie kan worden onderverdeeld in drie groepen: maquettes die zijn gemaakt als onderdeel van tentoonstellingen; individuele modellen die zijn geproduceerd als onderdeel van modelonderwijs en onderzoeksmodellen. Daarnaast beheren we nog een aantal tentoonstellingen die de afgelopen jaren op verschillende locaties hebben gestaan.

De historische onderwijscollectie van houten kapconstructies is voor het behoud en beheer opgeslagen in het Erfgoeddepot van de TU Delft Library.

Momenteel zijn er 225 modellen gefotografeerd en beschreven. Waaronder 78 schaalmodellen van meubels van Gerrit Rietveld. Deze collectie werd in 1998 aangekocht door de faculteit als aanvulling op de stoelencollectie en valt nu onder het beheer van Architecture Collections.

### Huidige standplaats
De collectie in ondergebracht in drie afgesloten kelderruimtes op de Faculteit Bouwkunde.

De collectie houten kapconstructies is opgeslagen in het Erfgoeddepot van de TU Delft Library.

### Aanwijzingen voor de gebruiker

*Mogelijkheden voor onderzoek*

Voor onderzoeks­ en onderwijsdoelstellingen is de collectie te bezichtigen op afspraak.

*Mogelijkheden voor bruikleen*

De collectie kan op verschillende manieren worden ingezet: in de faculteit ten behoeve van het onderwijs en onderzoek, als thematische tentoonstelling of in bruikleen aan musea en publieke instellingen. Er kan een bruikleenaanvraag worden ingediend, deze wordt uitgevoerd volgens museale richtlijnen. Architecture Collections voert een actief bruikleenbeleid. Aanvragen komen van uiteenlopende musea van het MOMA tot Centraal Museum Utrecht. Onze modellen maken ook deel uit van een langlopende tentoonstelling over ‘de Stijl’ in het Kunst Museum in Den Haag.

*Mogelijkheden voor fysieke bezichtiging*

Maquettes die in de openstellingen staan, zijn op dezelfde dag meestal nog te bezichtigen. Voor bezichtiging van maquettes die staan opgeslagen in kisten, moet minimaal twee dagen van tevoren een aanvraag worden ingediend.

*Registratie en online ontsluiting*

De gegevens van alle modellen zijn in 2018 ingevoerd in een nieuwe database. De collectie is sinds begin 2022 online ontsloten op de website collecties.bk.tudelft.nl/models.

*Contactpersoon voor gebruiker*

Voor informatie, bruiklenen en afspraken, zie de website [collecties.bk.tudelft.nl](https://collecties.bk.tudelft.nl) of mail naar [collecties­ar@tudelft.nl](mailto:collections-ar@tudelft.nl).

## Botanische Tuin Collectie

| Beknopt overzicht    |                                       |
| -------------------- | ------------------------------------- |
| Titel                | Botanische Tuin Collectie             |
| Verzamelgeschiedenis | 1917 tot heden                        |
| Datering objecten    | 1917 tot heden                        |
| Samenvatting         | De collectie is verbonden met de geschiedenis, het onderzoek en het onderwijs aan de Botanische Tuin van TU Delft |
| Omvang               | 24.370 stuks, 9 deelcollecties        |
| Bewaarplaats         | [Botanische Tuin](https://map.tudelftcampus.nl/nl/poi/botanische-tuin/) (gebouw 6) |

### Herkomst en verwerving
Het laboratorium van prof. dr. ir. Martinus Willem Beijerinck aan Oude Delft 81 had een kleine tuin. Zijn student en de latere hoogleraar Toegepaste Botanie Gerrit van Iterson begon hier met het doen van onderzoek naar de technische toepassing van planten.

Op 14 oktober 1917 werd op verzoek van Van Iterson de ‘Cultuurtuin voor Technische Gewassen’ geopend, onderdeel van de Technische Hogeschool Delft, op dezelfde plaats als de tegenwoordige Botanische Tuin. Deze nieuwe technische tuin begon planten te cultiveren voor onderwijs en onderzoek met het oog op de technologische toepassingen van gewassen. Het ging bijvoorbeeld om nuttige planten met latex, hout, kleurstoffen, gommen, harsen, oliën, vetten, vezels en medicinale eigenschappen. Technische zaden en plantmateriaal werden vanuit de hele wereld voor onderzoek naar de tuin gezonden, met name vanuit Indonesië, Maleisië, China en de Filipijnen. Veel van deze planten zijn hier tot op de dag van vandaag nog aanwezig.

De Botanische Tuin maakte voorheen deel uit van het Laboratorium voor Technische Botanie en had een herbarium, een bibliotheek, een houtcollectie en andere objecten gebruikt voor de economische botanie: geconserveerde, gedroogde en archiefcollecties. In de jaren ’80 is het herbarium en het grootste deel van de archiefcollectie verplaatst naar het herbarium in Leiden, het tegenwoordige Naturalis Biodiversity Center. De verzameling voorbeelden van tropische materialen en hun technische toepassingen, bijeengebracht door Van Iterson, is overgedragen aan het Technisch Tentoonstellingscentrum (TTC).

In 1988 is die verzameling gesplitst in een deel dat aan het voormalig Museum Nusantara is overgedragen en een deel met zoölogische preparaten dat aan Naturalis is overgedragen. Na sluiting van Museum Nusantara in 2013, bracht de TU Delft dat deel van de verzameling van Van Iterson onder bij de Museumcollectie. Alleen de monsters van tropische producten, grote zadencollecties, een essentiëel gedeelte van de bibliotheek en wat losse objecten bleven bij de Botanische Tuin.

### Aanvullingen
De levende collectie van de Botanische Tuin is dynamisch en wordt regelmatig aangevuld en geactualiseerd. Met de levende collecties worden gemiddeld circa . 800 nieuwe accessies (opname en registratie van nieuwe planten of zaden) per jaar toegevoegd. Voornamelijk omdat planten vanwege afsterving worden vervangen en omdat er nieuwe accessies nodig zijn voor onderzoek of tentoonstellingen. Het publiek is de belangrijkste aanbieder van levende planten.

De planten worden uitgewisseld tussen onderzoekers en andere botanische tuinen, nationaal en internationaal, zodat de collectie continu verbeterd wordt.

### Inhoud en samenstelling
De collectie van de Botanische Tuin omvat zowel levende als geconserveerde (gedroogde en gearchiveerde) objecten. De levende collecties zijn grofweg in te delen in vier categorieën:

1. Technische planten (bijvoorbeeld rubber, kapok, cacao).
2. Nationale plantencollecties (zestien plantenfamilies en één geslacht).
3. Monumentale bomen.
4. Planten die met uitsterven worden bedreigd.

Er zijn ongeveer 6.000 verschillende plantensoorten vertegenwoordigd in de levende collecties en ongeveer 8.000 individuele planten. De kassen bevatten circa 2.000 individuele planten en zijn van januari tot maart 2021 grondig gerenoveerd en gereorganiseerd, klaar om in de vernieuwde vorm in de zomer van 2021 aan het publiek getoond te worden. Het dynamische karakter van de levende collecties en de nadruk op technische planten maken de tuin uniek en één van de belangrijkste collecties nuttige planten in Europa.

De geconserveerde objecten kunnen worden onderverdeeld in acht categorieën:

1. Herbarium (minder dan vijftig overgebleven objecten in Delft en een onbekend aantal overgedragen aan Naturalis).
2. Zadencollecties (ongeveer 14.000 objecten).
3. Carpologische collectie (ongeveer honderd objecten).
4. Op alcohol geconserveerd materiaal (ongeveer zestig objecten nog in Delft en ongeveer honderd eerder overgedragen aan Naturalis).
5. Houtcollectie (ongeveer 450 objecten).
6. Archief van het Rubberinstituut (tien grote dozen, het aantal objecten niet meegeteld).
7. Economische botanie; voorbeelden van technische toepassingen van plantaardig materiaal (minder dan vijftig in de Botanische Tuin, enkele honderden in de Museumcollectie van de TU Delft en bij Naturalis).
8. Botanische bibliotheek (ongeveer 1.650 objecten).

De overgrote meerderheid van de bewaarde objecten is nodig voor het beheer van de botanische tuinen, bijvoorbeeld zaden­ en bibliotheekcollecties. Andere geconserveerde objecten, zoals economische botanie­, alcohol­ en carpologische collecties, worden gebruikt in het onderwijs en voor publieke doeleinden.

### Huidige standplaats
De Botanische Tuin Collectie is geheel ondergebracht in de Botanische Tuin van de TU Delft. Naast de levende buitencollecties bevindt zich hier ook gebouw 6, met daarin de werkruimte van de conservator en het kassencomplex met onder andere de zadenkamer. De werkruimte van de conservator bevat de botanische bibliotheek, de overgebleven herbarium­, hout­ en grote zadencollecties en de archieven van het Rubberinstituut. De zadenkamer bevat het merendeel van de zadencollecties en de economische botanie­, alcohol­ en carpologische collecties.

### Aanwijzingen voor de gebruiker

*Mogelijkheden voor onderzoek*

Objecten van de Botanische Tuin Collectie kunnen op afspraak en onder toezicht worden onderzocht, mits dit geen risico vormt voor de conditie van het object.

*Mogelijkheden voor bruikleen*

Botanische tuinen en onderzoeksinstellingen kunnen een aanvraag indienen, die wordt uitgevoerd volgens gangbare richtlijnen. Ook partijen binnen de TU Delft kunnen een aanvraag indienen.

*Mogelijkheden voor fysieke bezichtiging*

De Botanische Tuin is voor algemene bezichtiging toegankelijk voor het publiek, zie voor openingstijden: [tudelft.nl/botanischetuin](https://www.tudelft.nl/botanischetuin/plan-je-bezoek/openingstijden). Voor bezoek met een specifiek doel binnen educatie of onderzoek kan een afspraak gemaakt worden.

*Registratie en online ontsluiting*

De levende collecties van de Botanische Tuin worden beheerd in het collectie management systeem IrisBG, inclusief de afbeeldingen, gebruik van de planten en de geschiedenis. De registratie van de gedroogde en geconserveerde collecties wordt uitgevoerd in Excel. Het plan is om de gedroogde en geconserveerde collecties toe te voegen aan IrisBG en andere online TU Delft Museum Databases. De levende collecties zullen online toegankelijk worden via de Garden Explorer, een applicatie onderdeel van IrisBG ([gardenexplorer.org](https://gardenexplorer.org)).

*Contactpersoon voor gebruiker*

Voor informatie, aanvragen en afspraken zie de website [tudelft.nl/botanischetuin](https://www.tudelft.nl/botanischetuin) of mail naar [botanischetuin@tudelft.nl](mailto:botanischetuin@tudelft.nl).